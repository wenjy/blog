---
url: /2020/10/11/最美古诗词.html
title: "最美古诗词"
keywords: "道德经"
description: "道德经"
date: 2020-10-11T15:29:21+08:00
draft: false
tags: ["国粹"]
tags_weight: 100
categories: ["国粹"]
categoryes_weight: 100
type: "reprinted"
---

# 能熟读背诵的古诗词

## 《诗经 邶风》 静女

静女其姝，俟我于城隅。  
爱而不见，搔首踟蹰。

静女其娈，贻我彤管。  
彤管有炜，说怿女美。

自牧归荑，洵美且异。  
匪女之为美，美人之贻。

## 《诗经 秦风》 蒹葭

 蒹葭苍苍，白露为霜  
 所谓伊人，在水一方。  
 溯洄从之，道阻且长。  
 溯游从之，宛在水中央。  
 
 蒹葭萋萋，白露未晞。  
 所谓伊人，在水之湄。  
 溯洄从之，道阻且跻。  
 溯游从之，宛在水中坻。
 
 蒹葭采采，白露未已。  
 所谓伊人，在水之涘。  
 溯洄从之，道阻且右。  
 溯游从之，宛在水中沚。
 
 ## 《垓（gāi）下歌》 项羽
 
 力拔山兮气盖世。时不利兮骓不逝。  
 骓不逝兮可奈何！虞兮虞兮奈若何！

## 《大风歌》 刘邦

大风起兮云飞扬，威加海内兮归故乡。安得猛士兮守四方！

## 《长歌行》 汉乐府

青青园中葵，朝露待日晞。  
阳春布德泽，万物生光辉。  
常恐秋节至， 焜黄华叶衰。  
百川东到海，何时复西归？  
少壮不努力，老大徒伤悲！
