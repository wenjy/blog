---
url: /2020/10/11/最美古诗词.html
title: "最美古诗词"
keywords: "道德经"
description: "道德经"
date: 2020-10-11T15:29:21+08:00
draft: false
tags: ["国粹"]
tags_weight: 100
categories: ["国粹"]
categoryes_weight: 100
type: "reprinted"
---

# 能熟读背诵的古诗词

## 《诗经 邶风》 静女

静女其姝，俟我于城隅。  
爱而不见，搔首踟蹰。

静女其娈，贻我彤管。  
彤管有炜，说怿女美。

自牧归荑，洵美且异。  
匪女之为美，美人之贻。

## 《诗经 秦风》 蒹葭

 蒹葭苍苍，白露为霜  
 所谓伊人，在水一方。  
 溯洄从之，道阻且长。  
 溯游从之，宛在水中央。  
 
 蒹葭萋萋，白露未晞。  
 所谓伊人，在水之湄。  
 溯洄从之，道阻且跻。  
 溯游从之，宛在水中坻。
 
 蒹葭采采，白露未已。  
 所谓伊人，在水之涘。  
 溯洄从之，道阻且右。  
 溯游从之，宛在水中沚。
 
 ## 《垓（gāi）下歌》 项羽
 
 力拔山兮气盖世。时不利兮骓不逝。  
 骓不逝兮可奈何！虞兮虞兮奈若何！

## 《大风歌》 刘邦

大风起兮云飞扬，威加海内兮归故乡。安得猛士兮守四方！

## 《长歌行》 汉乐府

青青园中葵，朝露待日晞。  
阳春布德泽，万物生光辉。  
常恐秋节至， 焜黄华叶衰。  
百川东到海，何时复西归？  
少壮不努力，老大徒伤悲！

## 《上邪》 汉乐府

上邪！  
我欲与君相知，长命无绝衰。  
山无棱，江水为竭，  
冬雷震震，夏雨雪，  
天地合，乃敢与君绝！

## 《迢迢牵牛星》 无名氏

迢迢牵牛星，皎皎河汉女。  
纤纤擢素手，札扎弄机杼。  
终日不成章，泣涕零如雨；  
河汉清且浅，相去复几许！  
盈盈一水间，脉脉不得语。

## 《观沧海》 曹操

东临碣石，以观沧海。  
水何澹澹（dàn），山岛竦峙。  
树木丛生，百草丰茂。  
秋风萧瑟，洪波涌起。  
日月之行，若出其中；  
星汉灿烂，若出其里。  
幸甚至哉，歌以咏志。

## 《龟虽寿》 曹操

神龟虽寿，犹有竟时。  
腾蛇乘雾，终为土灰。  
老骥伏枥，志在千里；  
烈士暮年， 壮心不已。  
盈缩之期，不但在天；  
养怡之福，可得永年。    
幸甚至哉，歌以咏志。

## 《短歌行》 曹操

对酒当歌，人生几何？  
譬如朝露，去日苦多。  
慨当以慷，忧思难忘。  
何以解忧，唯有杜康。

青青子衿，悠悠我心。  
但为君故，沉吟至今。  
呦呦鹿鸣，食野之苹。  
我有嘉宾，鼓瑟吹笙。  

明明如月，何时可掇？  
忧从中来，不可断绝。  
越陌度阡，枉用相存。  
契阔谈宴，心念旧恩。

月明星稀，乌鹊南飞。  
绕树三匝，何枝可依？  
山不厌高，海不厌深。  
周公吐哺，天下归心。

## 《归园田居 其一》 陶渊明

少无适俗韵，性本爱丘山。  
误落尘网中，一去三十年。  
羁鸟恋旧林，池鱼思故渊。  
开荒南野际，守拙归园田。  
方宅十余亩，草屋八九间。  
榆柳荫后檐，桃李罗堂前。  
暧暧远人村，依依墟里烟。  
狗吠深巷中，鸡鸣桑树颠。  
户庭无尘杂，虚室有余闲。  
久在樊笼里，复得返自然。

## 《归园田居 其三》 陶渊明

种豆南山下，草盛豆苗稀。  
晨兴理荒秽，带月荷锄归。  
道狭草木长，夕露沾我衣。  
衣沾不足惜，但使愿无违。

## 《饮酒 其五》 陶渊明

结庐在人境，而无车马喧。  
问君何能尔，心远地自偏。  
采菊东篱下，悠然见南山。  
山气日夕佳，飞鸟相与还。  
此中有真意，欲辨已忘言。

## 《入若耶溪》 王籍

艅艎何泛泛，空水共悠悠。  
阴霞生远岫，阳景逐回流。  
蝉噪林逾静，鸟鸣山更幽。  
此地动归念，长年悲倦游。

## 《敕勒歌》 北朝乐府

敕勒川，阴山下。  
天似穹庐，笼盖四野。  
天苍苍。野茫茫。  
风吹草低见牛羊。

## 《木兰诗》 北朝乐府

唧唧复唧唧，木兰当户织。  
不闻机杼声，惟闻女叹息。  
问女何所思，问女何所忆。  
女亦无所思，女亦无所忆。  
昨夜见军帖，可汗大点兵，  
军书十二卷，卷卷有爷名。  
阿爷无大儿，木兰无长兄，  
愿为市鞍马，从此替爷征。  
东市买骏马，西市买鞍鞯，  
南市买辔头，北市买长鞭。  

旦辞爷娘去，暮宿黄河边。  
不闻爷娘唤女声，但闻黄河流水鸣溅溅。  
旦辞黄河去，暮至黑山头。  
不闻爷娘唤女声，但闻燕山胡骑鸣啾啾。  
万里赴戎机，关山度若飞。  
朔气传金柝（tuò），寒光照铁衣。  
将军百战死，壮士十年归。  
归来见天子，天子坐明堂。  
策勋十二转，赏赐百千强。  
可汗问所欲，木兰不用尚书郎，  
愿驰千里足，送儿还故乡。

爷娘闻女来，出郭相扶将。  
阿姊闻妹来，当户理红妆。  
小弟闻姊来，磨刀霍霍向猪羊。  
开我东阁门，坐我西阁床。  
脱我战时袍，著我旧时裳。  
当窗理云鬓，对镜贴花黄。  
出门看火伴，火伴皆惊忙。  
同行十二年，不知木兰是女郎。  
雄兔脚扑朔，雌兔眼迷离；  
双兔傍地走，安能辨我是雌雄？

## 《送杜少府之任蜀川》 王勃

城阙辅三秦，风烟望五津。  
与君离别意， 同是宦游人。  
海内存知己，天涯若比邻。  
无为在歧路，儿女共沾巾。

## 《登幽州台歌》 陈子昂

前不见古人，后不见来者。  
念天地之悠悠，独怆然而涕下。

## 《春江花月夜》 张若虚

春江潮水连海平，海上明月共潮生。  
滟滟随波千万里，何处春江无月明。  
江流宛转绕芳甸，月照花林皆似霰。  
空里流霜不觉飞，汀（tīng）上白沙看不见。  
江天一色无纤尘， 皎皎空中孤月轮。  
江畔何人初见月？江月何年初照人？  
人生代代无穷已，江月年年只相似。  
不知江月待何人，但见长江送流水。  
白云一片去悠悠，青枫浦上不胜愁。  
谁家今夜扁舟子？何处相思明月楼？  
可怜楼上月徘徊，应照离人妆镜台。  
玉户帘中卷不去，捣衣砧上拂还来。  
此时相望不相闻，愿逐月华流照君。  
鸿雁长飞光不度，鱼龙潜跃水成文。  
昨夜闲潭梦落花，可怜春半不还家。  
江水流春去欲尽，江潭落月复西斜。  
斜月沉沉藏海雾，碣石潇湘无限路。  
不知乘月几人归，落月摇情满江树。

## 《望月怀远》 张九龄

海上生明月，天涯共此时。  
情人怨遥夜，竟夕起相思。  
灭烛怜光满，披衣觉露滋。  
不堪盈手赠，还寝梦佳期。

## 《回乡偶书》 贺知章

少小离家老大回，乡音无改鬓毛衰。  
儿童相见不相识，笑问客从何处来。

## 《登鹳雀楼》 王之涣

白日依山尽，黄河入海流。  
欲穷千里目，更上一层楼。

## 《凉州词》 王之涣

黄河远上白云间，一片孤城万仞山。  
羌笛何须怨杨柳，春风不度玉门关。

## 《春晓》 孟浩然

春眠不觉晓，处处闻啼鸟。  
夜来风雨声，花落知多少。

## 《过故人庄》 孟浩然

故人具鸡黍，邀我至田家。  
绿树村边合，青山郭外斜。  
开轩面场圃，把酒话桑麻。  
待到重阳日，还来就菊花。

## 《出塞 其一》 王昌龄

秦时明月汉时关，万里长征人未还。  
但使龙城飞将在，不教胡马度阴山。

## 《从军行 其四》 王昌龄

青海长云暗雪山，孤城遥望玉门关。  
黄沙百战穿金甲，不破楼兰终不还。

## 《芙蓉楼送辛渐》 王昌龄

寒雨连江夜入吴，平明送客楚山孤。  
洛阳亲友如相问，一片冰心在玉壶。

## 《闺怨》 王昌龄

闺中少妇不知愁，春日凝妆上翠楼。  
忽见陌头杨柳色，悔教夫婿觅封侯。

## 《凉州词》 王翰

葡萄美酒夜光杯，欲饮琵琶马上催。  
醉卧沙场君莫笑，古来征战几人回？

## 《九月九忆山东兄弟》 王维

独在异乡为异客，每逢佳节倍思亲。  
遥知兄弟登高处，遍插茱（zhū）萸少一人。

## 《山居秋暝》 王维

空山新雨后，天气晚来秋。  
明月松间照，清泉石上流。  
竹喧归浣女，莲动下渔舟。  
随意春芳歇，王孙自可留。

## 《相思》 王维

红豆生南国，春来发几枝。  
愿君多采撷，此物最相思。

## 《送元二使安西》 王维

渭城朝雨浥轻尘，客舍青青柳色新。  
劝君更尽一杯酒，西出阳关无故人。

## 《使至塞上》 王维

单车欲问边，属国过居延。  
征蓬出汉塞，归雁入胡天。  
大漠孤烟直，长河落日圆。  
萧关逢候骑，都护在燕然。

## 《早发白帝城》 李白

朝辞白帝彩云间，千里江陵一日还。  
两岸猿声啼不住，轻舟已过万重山。

## 《峨眉山月歌》 李白

峨眉山月半轮秋，影入平羌江水流。  
夜发清溪向三峡，思君不见下渝州。

## 《度荆门送别》 李白

渡远荆门外，来从楚国游。  
山随平野尽，江入大荒流。  
月下飞天镜，云生结海楼。  
仍怜故乡水，万里送行舟。

## 《望庐山瀑布》 李白

日照香炉生紫烟，遥看瀑布挂前川。  
飞流直下三千尺，疑是银河落九天。

## 《黄鹤楼送孟浩然之广陵》 李白

故人西辞黄鹤楼，烟花三月下扬州。  
孤帆远影碧空尽，唯见长江天际流。

## 《蜀道难》 李白

噫吁嚱，危乎高哉！蜀道之难，难于上青天！  
蚕丛及鱼凫，开国何茫然！  
尔来四万八千岁，不与秦塞通人烟。  
西当太白有鸟道，可以横绝峨眉巅。  
地崩山摧壮士死，然后天梯石栈相钩连。  
上有六龙回日之高标，下有冲波逆折之回川。  
黄鹤之飞尚不得过， 猿揉欲度愁攀援。  
青泥何盘盘，百步九折萦岩峦。  
扪参历井仰胁息，以手抚膺坐长叹。  
问君西游何时还？畏途巉岩不可攀。  
但见悲鸟号古木，雄飞雌从绕林间。  
又闻子规啼月夜，愁空山。  
蜀道之难，难于上青天，使人听此凋朱颜！  
连峰去天不盈尺，枯松倒挂倚绝壁。  
飞湍瀑流争喧豗，砯（pīng）崖转石万壑雷。  
其险也如此，嗟尔远道之人胡为乎来哉！  
剑阁峥嵘而崔嵬，一夫当关，万夫莫开。  
所守或匪亲，化为狼与豺。  
朝避猛虎，夕避长蛇。  
磨牙吮血，杀人如麻。  
锦城虽云乐，不如早还家。  
蜀道之难，难于上青天，侧身西望常咨嗟！

## 《宣州谢朓（tiǎo）楼饯别校书叔云》 李白

弃我去者，昨日之日不可留，  
乱我心者，今日之日多烦忧。  
长风万里送秋雁，对此可以酣高楼。  
蓬莱文章建安骨，中间小谢又清发。  
俱怀逸兴壮思飞， 欲上青天揽明月。  
抽刀断水水更流，举杯消愁愁更愁。  
人生在世不称意，明朝散发弄扁舟。

## 《将（qiāng）进酒》 李白

君不见黄河之水天上来，奔流到海不复回。  
君不见高堂明镜悲白发，朝如青丝暮成雪。  
人生得意须尽欢，莫使金樽空对月。  
天生我材必有用，千金散尽还复来。  
烹羊宰牛且为乐，会须一饮三百杯。  
岑夫子，丹丘生，将进酒，杯莫停。  
与君歌一曲，请君为我倾耳听。  
钟鼓馔玉不足贵，但愿长醉不复醒。  
古来圣贤皆寂寞，惟有饮者留其名。  
陈王昔时宴平乐，斗酒十千恣欢谑（xuè）。  
主人何为言少钱，径须沽取对君酌。  
五花马，千金裘，呼儿将出换美酒，与尔同销万古愁。


## 《月下独酌》 李白

花间一壶酒，独酌无相亲。  
举杯邀明月，对影成三人。  
月既不解饮，影徒随我身。  
暂伴月将影，行乐须及春。  
我歌月徘徊，我舞影零乱。  
醒时相交欢，醉后各分散。  
永结无情游，相期邈云汉。

## 《春夜洛城闻笛》 李白

谁家玉笛暗飞声，散入春风满洛城。  
此夜曲中闻折柳，何人不起故园情。

## 《闻王昌龄左迁龙标，遥有此寄》 李白

杨花落尽子规啼，闻道龙标过五溪。  
我寄愁心与明月，随风直到夜郎西。

## 《望天门山》 李白

天门中断楚江开，碧水东流至此回。  
两岸青山相对出，孤帆一片日边来。

## 《行路难三首 其一》 李白

金樽清酒斗十千，玉盘珍羞直万钱。  
停杯投箸不能食，拔剑四顾心茫然。  
欲渡黄河冰塞川， 将登太行雪满山。  
闲来垂钓碧溪上，忽复乘舟梦日边。  
行路难，行路难，多歧路，今安在？  
长风破浪会有时，直挂云帆济沧海！

## 《梦游天姥吟留别》 李白

海客谈瀛洲，烟涛微茫信难求。  
越人语天姥，云霞明灭或可睹。  
天姥连天向天横，势拔五岳掩赤城。  
天台四万八千丈，对此欲倒东南倾。  
我欲因之梦吴越，一夜飞度镜湖月。  
湖月照我影，送我至剡溪。  
谢公宿处今尚在，渌水荡漾清猿啼。  
脚著谢公屐。身登青云梯。  
半壁见海日，空中闻天鸡。  
千岩万转路不定，迷花倚石忽已暝。  
熊咆龙吟殷岩泉，栗深林兮惊层巅。  
云青青兮欲雨，水澹澹兮生烟。  
列缺霹雳，丘峦崩摧。洞天石扉，訇然中开。  
青冥浩荡不见底，日月照耀金银台。  
霓为衣兮风为马，云之君兮纷纷而来下。  
虎鼓瑟兮鸾回车，仙之人兮列如麻。  
忽魂悸以魄动，恍惊起而长嗟。  
惟觉时之枕席，失向来之烟霞。  
世间行乐亦如此，古来万事东流水。  
别君去兮何时还，且放白鹿青崖间，须行即骑访名山。  
按摧眉折腰事权贵，使我不得开心颜。

## 《赠汪伦》 李白

李白乘舟将欲行，忽闻岸上踏歌声。  
桃花潭水深千尺，不及汪伦送我情。

## 《次北固山下》 王湾

客路青山外，行舟绿水前。  
潮平两岸阔，风正一帆悬。  
海日生残夜，江春入旧年。  
乡书何处达，归雁洛阳边。

## 《黄鹤楼》 崔颢（hào）

昔人已乘黄鹤去，此地空余黄鹤楼。  
黄鹤一去不复返，白云千载空悠悠。  
晴川历历汉阳树，芳草萋萋鹦鹉洲。  
日暮乡关何处是，烟波江上使人愁。 

## 《别董大二首 其一》 高适

千里黄云白日曛，北风吹雁雪纷纷。  
莫愁前路无知己，天下谁人不识君。

## 《题破山寺后禅院》 常建

清晨入古寺，初日照高林。  
曲径通幽处，禅房花木深。  
山光悦鸟性，潭影空人心。  
万籁此俱寂，但余钟磬音。

## 《春望》 杜甫

国破山河在，城春草木深。  
感时花溅泪，恨别鸟惊心。  
烽火连三月，家书抵万金。  
白头搔更短，浑欲不胜簪。

## 《旅夜书怀》 杜甫

细草微风岸，危樯独夜舟。  
星垂平野阔，月涌大江流。  
名岂文章著，官应老病休。  
飘飘何所似，天地一沙鸥。

## 《江南逢李龟年》 杜甫

岐王宅里寻常见，崔九堂前几度闻。  
正是江南好风景，落花时节又逢君。

## 《蜀相》 杜甫

丞相祠堂何处寻，锦官城外柏森森。  
映阶碧草自春色，隔叶黄鹂空好音。  
三顾频烦天下计，两朝开济老臣心。  
出师未捷身先死，长使英雄泪满襟。

## 《春夜喜雨》 杜甫

好雨知时节，当春乃发生。  
随风潜入夜，润物细无声。  
野径云俱黑，江船火独明。  
晓看红湿处，花重谨琯城。

## 《客至》 杜甫

舍南舍北皆春水，但见群鸥日日来。  
花径不曾缘客扫，蓬门今始为君开。  
盘飧市远无兼味，樽酒家贫只旧醅。  
肯与邻翁相对饮， 隔篱呼取尽余杯。

## 《茅屋为秋风所破歌》 杜甫

八月秋高风怒号，卷我屋上三重茅。  
茅飞渡江洒江郊，高者挂罥长林梢，下着飘转沉塘坳。  
南村群童欺我老无力，忍能对面为盗贼。  
公然抱茅入竹去，唇焦口燥呼不得，归来倚杖自叹息。  
俄顷风定云墨色，秋天漠漠向昏黑。  
布衾多年冷似铁，娇儿恶卧踏里裂。  
床头屋漏无干处，雨脚如麻未断绝。  
自经丧乱少睡眠，长夜沾湿何由彻！  
安得广厦千万间，大庇天下寒士俱欢颜，风雨不动安如山！  
呜呼！何时眼前突兀见此屋，吾庐独破受冻死亦足。

## 《赠花卿》 杜甫

锦城丝管日纷纷，半入江风半入云。  
此曲只应天上有，人间能得几回闻。

## 《登岳阳楼》 杜甫

昔闻洞庭水，今上岳阳楼。  
吴楚东南坼，乾坤日夜浮。  
亲朋无一字，老病有孤舟。  
戎马关山北，凭轩涕泗流。

## 《登高》 杜甫

风急天高猿啸哀，渚清沙白鸟飞回。  
无边落木萧萧下，不尽长江滚滚来。  
万里悲秋常作客，百年多病独登台。  
艰难苦恨繁霜鬓，潦倒新停浊酒杯。

## 《白雪歌送武判官归京》 岑参

北风卷地白草折，胡天八月即飞雪。  
忽如一夜春风来，千树万树梨花开。  
散入珠帘湿罗幕，狐裘不暖锦衾（qīn）薄。  
将军角弓不得控，都护铁衣冷难着。  
瀚海阑干百丈冰，愁云惨淡万里凝。  
中军置酒饮归客，胡琴琵琶与羌笛。  
纷纷暮雪下辕门，风掣红旗冻不翻。  
轮台东门送君去，去时雪满天山路。  
山回路转不见君，雪上空留马行处。

## 《逢入京使》 岑参

故园东望路漫漫，双袖龙钟泪不干。  
马上相逢无纸笔，凭君传语报平安。

## 《枫桥夜泊》 张继

月落乌啼霜满天，江枫渔火对愁眠。  
姑苏城外寒山寺，夜半钟声到客船。

## 《逢雪宿芙蓉山主人》 刘长卿

日暮苍山远，天寒白屋贫。  
柴门闻犬吠，风雪夜归人。

## 《滁州西涧》 韦应物

独怜幽草涧边生，上有黄鹂深树鸣。  
春潮带雨晚来急，野渡无人舟自横。

## 《游子吟》 孟郊

慈母手中线，游子身上衣。  
临行密密缝，意恐迟迟归。  
谁言寸草心，报得三春晖。
